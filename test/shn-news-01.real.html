<!DOCTYPE html>
<html>
    <head>
    <meta charset="UTF-8"/>
    <title>ဂကူပျူ ကေုာံ ဗၟာတ္ၚဲဏံ</title>
    <script src="//ajax.googleapis.com/ajax/libs/jquery/1.8.2/jquery.min.js" ></script>
    <script>var mymrLang = "mnw";</script>
    <script src="jquery.mymr.js" ></script>
    <link rel="stylesheet" type="text/css" href="style_4col.css">
    <link rel="stylesheet" type="text/css" href="mnw.css">
   </head>
   <body>
            <h1>ၵူၼ်းပၢႆႈၽေးပွတ်းတၢင်ႉယၢၼ်း ဢွၼ်ၵၼ်ၵႂႃႇၶွၼ်ႈတီႈဝတ်ႉဢွင်ႇမင်ႇၵလႃႇ </h1>
      <div id="content">
    
	<p>ပၢင်တိုၵ်းဝူင်ႈၵၢင်သိုၵ်းမၢၼ်ႈတင်းသိုၵ်းတႆး ဢမ်ႇမီး ယဝ်ႉၵေႃႈ ဢိင်ၼိူဝ်သိုၵ်းမၢၼ်ႈပူၼ်ႉပႅၼ်သုၼ်ႇလႆႈၵူၼ်း၊ ႁဵတ်းႁႂ်ႈၵူၼ်းပၢႆႈၽေးသိုၵ်းၸိူဝ်းၵႂႃႇမီးပွတ်းတၢင်ႉယၢၼ်း ပႆႇႁတ်းပွၵ်ႈႁိူၼ်း၊  မိူဝ်လဵဝ် ဢွၼ်ၵၼ်ၵႂႃႇၶွၼ်ႈတုမ် တီႈဝတ်ႉဢွင်ႇမင်ႇၵလႃႇ ဝဵင်းတၢင်ႉယၢၼ်း။</p>
	
	<p>ယွၼ်ႉပၢင်တိုၵ်း သိုၵ်းမၢၼ်ႈတင်းသိုၵ်းတႆးယိုဝ်းၵၼ်သေ ၵူၼ်းဝၢၼ်ႈၼႂ်းၸိုင်ႈတႆးပွတ်းႁွင်ႇ၊ ၸိူဝ်းပၢႆႈၽေး တင်ႈတႄႇ ၽွင်းၵၢင်လိူၼ်မၢတ်ႊၶျ် (2013) ပႃးၸဵမ်တႆး/ပလွင်ႈ/ၶႄႇ ႁွတ်ႈၽႅဝ်ဝဵင်းတၢင်ႉယၢၼ်း မီး 14 ဝၢၼ်ႈ၊ ၵမ်ႈၼမ်ပိုင်ႈဢိင် ယူႇသဝ်းၸွမ်းဝတ်ႉမုၼ်ၸဝ်ႈၼၼ်ႉ ႁၢၼ်ႉတေႃႇထိုင်ပူၼ်ႉမႃး မိူဝ်ႈဝၼ်းတီႈ 07/04/13 ၼႆႉ ယင်းပႆႇၸၢင်ႈပွၵ်ႈမိူဝ်းၶိုၼ်း ႁိူၼ်း၊ ၸိူဝ်းပၢႆႈမႃးထႅင်ႈ ယင်းတိုၵ်ႉမီးယူႇ တိၵ်းတိၵ်း- ၼႆယဝ်ႉ။</p>

	<p>ဢွၼ်ၼႃႈၼႆႉ ပီႈၼွင်ႉတႆးၵမ်ႈၼမ် ၸိူဝ်းပၢႆႈၵႂႃႇမီးတီႈတၢင်ႉယၢၼ်း ပိုင်ႈဢိင်ယူႇသဝ်းတီႈဝတ်ႉဝေလုဝၼ်ႇ လႄႈတၢင်ႇဝတ်ႉ၊ ပီႈၼွင်ႇၶႄႇပိုင်ႈဢိင်ယူႇသဝ်းၸွမ်းဝတ်ႉၶႄႇ/ ၵျွင်းၽြႃးၶႄႇ။ ၵူၺ်းၵႃႈ ပူၼ်ႉမႃးမိူဝ်းဝၼ်းတီႈ 7 ၼႆႉ ၵူၼ်းပၢႆႈၽေးလၢႆလၢႆတီႈ ၵႂႃႇၶွၼ်ႈၵၼ်ယူႇတီႈဝတ်ႉဢွင်ႇမင်ႇၵလႃႇ (ၵျွင်းလူင်၊ ဝတ်ႉၵမ်မထၢၼ်း) တင်းမူတ်း 431 ၵေႃႉ။ မိူဝ်ႈလဵဝ် ပီႈၼွင်ႉၸၢဝ်းလွႆ (ပလွင်ႈ) ၵမ်ႈၼမ်ၶၢႆႉၵႂႃႇယူႇတၢင်း ပၢင်ယႃႈယုင်း၊ ပီႈၼွင်ႉ ၸၢဝ်းၶႄႇသမ်ႉ ၶၢႆႉၵႂႃႇယူႇတၢင်းဝဵင်းမႂ်ႇ (မျဵဝ်ႉတိတ်ႉ) တၢင်ႉယၢၼ်း။ (လႆႈႁူႉၶၢဝ်ႇလိုၼ်းသုတ်းထႅင်ႈဝႃႈ မိူဝ်ႈၽုၵ်ႈ ဝၼ်းတီႈ 11/04/13 ၼႆႉ ၵူၼ်းပၢႆႈၽေးၶဝ်တေပွၵ်ႈႁိူၼ်းၶိုၼ်း)- ၼႆယဝ်ႉ။</p>
	<p>ဝတ်ႉဢွင်ႇမင်ႇၵလႃႇၼႆႉ ပဵၼ်ဝတ်ႉၵမ်မထၢၼ်း၊ ပိုၼ်ႉတီႈၵႂၢင်ႈယႂ်ႇ။ မိူဝ်ႈလဵဝ် ၵွပ်ႈပႆႇပိုတ်ႇၶိုၼ်းပၢင်တြႃးလႄႈ ၵူၼ်းပၢႆႈ ၽေးၵႂႃႇယူႇတီႈၼၼ်ႈတိုၵ်ႉသၢင်ႇထုၵ်ႇ၊ ၵႂၢင်ႈလီ တီႈယူႇတီႈသဝ်းၶႅမ်ႉလီ ပိူဝ်ႈတႃႇၵူၼ်း ပၢႆႈၽေးပိုင်ႈ ဢိင်ယူႇသဝ်း။ ၵူၺ်းၵႃႈ သမ်ႉလႆႈပိုၼ်ၽၢဝ်ႇဝႆႉဝႃႈ ပေႃးလိူၼ်တေမႃးတေပိုတ်ႇၵၢၼ်ၵမ်မထၢၼ်းယဝ်ႉလႄႈ ပိူဝ်ႈတႃႇၵူၼ်းပၢႆႈၽေးၶဝ်ၸိူဝ်းၵႂႃႇယူႇ သဝ်းပိုင်ႈဢိင်တီႈဝတ်ႉၼႆႉ ၸၢင်ႈတေလႆႈၶၢႆႉထႅင်ႈယူႇ- ၼႆယဝ်ႉ။</p>

	<p>မီးၵၢၼ်လၢမ်းဝႃႈ သင်ဝႃႈၵူၼ်းပၢႆႈၽေးတင်းမူတ်း ၶွၼ်ႈၵၼ်ယူႇတီႈလဵဝ်ၸိုင် တေမီးမွၵ်ႈ 1,400 ၵေႃႉ။ ၵူၺ်းၵႃႈ ဢၼ်မႃးၶွၼ်ႈၵၼ်လႆႈသေယူႇတီႈလဵဝ် (တီႈဝတ်ႉဢွင်ႇမင်ႇၵလႃႇ)  တေႃႇထိုင်မိူဝ်ႈဝၼ်းတီႈ 7 ၼႆႉ မီး 431 ၵေႃႉၵူၺ်း- ၵူၼ်းၵဵပ်းသဵၼ်ႈမၢႆၵူၼ်းပၢႆႈၽေးတီႈတၢင်ႉယၢၼ်း ၵေႃႉၼိုင်ႈလၢတ်ႈၼင်ႇၼႆ။</p>

	<p>လွင်ႈတၢင်းဢၼ်ၵူၼ်းပၢႆႈၽေးၶဝ်ပႆႇႁတ်းပွၵ်ႈႁိူၼ်းၶိုၼ်းၼၼ်ႉ ၵွပ်ႈမီးၶၢဝ်ႇၽႄႈၼႂ်းပၢင်သဝ်း ၵူၼ်းပၢႆႈၽေး ဝႃႈ-  ဢၼ်သိုၵ်းမၢၼ်ႈတိၺွပ်းၵူၼ်းဝၢၼ်ႈၼမ်ႉမႆႉၼွတ်ႈ ၼၢင်းယိင်းၸၢဝ်းၶိူဝ်းတဢၢင်း (ပလွင်ႈ) 3 ၵေႃႉ၊ ဢႃႇယု 13 ၊ 15 ၊ 16 ပီၵႂႃႇၼၼ်ႉ ၺႃးသိုၵ်းမၢၼ်ႈဢဝ်ၼွၼ်းၸွမ်းသေ ထုၵ်ႇၵၼ်ႉၸၼ်ပဵၼ်မူႇပဵၼ်ၾုင်။</p>

	<p>မိူဝ်ႈဝၼ်းတီႈ 05/04/13 ၼၼ်ႉၵေႃႈ သိုၵ်းမၢၼ်ႈ 322 တိဢဝ်ၵူၼ်းဝၢၼ်ႈၵႂႃႇယဵပ်ႇၺႃးမၢၵ်ႇ၊ တၢႆၵေႃႉၼိုင်ႈ၊ သိုၵ်းမၢၼ်ႈတၢႆ ၵေႃႉၼိုင်ႈ- ၼႆယဝ်ႉ။</p>

	<p>ၵဵဝ်ႇၵပ်းလွင်ႈၼႆႉ ပႃႊတီႊသိူဝ်ၽိူၵ်ႇ ၸၢႆးထုၼ်းထုၼ်းဝိၼ်း ၽွင်းတႅၼ်းၵူၼ်းမိူင်းလၢတ်ႈဝႃႈ-ပိူဝ်ႈတႃႇ ၵူၼ်းဝၢၼ်ႈၵူၼ်းမိူင်း တေပွၵ်ႈမိူဝ်းၶိုၼ်းၼႆႉ  သိုၵ်း 2 ၸုမ်း တပ်ႉသိုၵ်းၸိုင်ႈတႆး (SSPP/SSA) တင်းသိုၵ်းမၢၼ်ႈ လီလႆႈတူၵ်းလူင်းၵၼ်၊ ပေႃးသိုၵ်းမၢၼ်ႈတိုၵ်ႉတူင်ႉၼိုင်ယူႇၼႂ်းပိုၼ်ႉတီႈၸိုင် ၵူၼ်းဝၢၼ်ႈၵူၼ်းမိူင်းၵေႃႈ တေပႆႇ ႁတ်းပွၵ်ႈမိူဝ်း။ ၵွပ်ႈၼၼ် ယႃႇဝႃႈတေပွၵ်ႈမိူဝ်း ယင်းပၢႆႈမႃးထႅင်ႈလူးၵွၼ်ႇ၊ ပေႃႈမႄႈၵမ်ႈၽွင်ႈ ဢဝ်လုၵ်ႈလၢင်း ၶဝ်ၸိူဝ်းပဵၼ်လုၵ်ႈယိင်းပၢႆႈမႃးတိၵ်း တိၵ်း။ ၸိူဝ်းဢၼ်မီးငိုၼ်းမီးတွင်းၵမ်ႈၽွင်ႈၵေႃႈ ပၢႆႈၶဝ်ႈတၢင်းမိူင်းထႆး ၵေႃႈမီး- ဝႃႈၼႆ။</p>

	<p>ပူၼ်ႉမႃးမိူဝ်ႈဝၼ်းတီႈ 7 ၼၼ်ႉ ၵူၼ်းၼုမ်ႇၼႂ်းပႃႊတီႊႁူဝ်သိူဝ်၊ ၸုမ်းၶမ်းၵူႇ တင်းၵူၼ်းဝၢၼ်ႈၵူၼ်းမိူင်းႁူမ်ႈၵၼ်ႁွမ်းငိုၼ်း လႆႈ 47 သႅၼ် ၵႂႃႇၸွႆႈထႅမ်ၵူၼ်းပၢႆႈၽေး။ ၼွၵ်ႈသေၼၼ်ႉ လႆႈငိၼ်းဝႃႈပီႈၼွင်ႉ တၢင်းၵေးသီး မိူင်းယႆ ၸိူဝ်းၼႆႉၵေႃႈ ၵႂႃႇၸွႆႈပၼ်ၽႃႈႁူမ်ႇၶူဝ်းၼွၼ်း၊ ယႃႈယႃႈ၊ မွၼ်ႁူဝ်၊ သုတ်းၸိူဝ်းၼႆႉ- ၼႆယဝ်ႉ။</p>

	<p><a href="http://www.shan.panglong.org/news/human-rights/3134-2013-04-10-09-15-15.html">http://www.shan.panglong.org/news/human-rights/3134-2013-04-10-09-15-15.html</a></p>
	
	
      </div>
   </body>
</html>
