<html lang="ksw">
<head>
<title>ယိၤဟၣ် ၁</title>
<meta charset="utf-8">
<script src="http://code.jquery.com/jquery-1.11.1.min.js"></script>
<script type="text/javascript" src="../js/jquery.mymr.extend.js"></script>
<script type="text/javascript">
$( document ).ready(function() {
	$("p").mymrLineBreak("ksw");
});

</script>

<style>
@import url(http://fonts.googleapis.com/earlyaccess/padauk.css);
body {font: 1.0em/1.6em Padauk; width: 500px;margin-left: auto; margin-right: auto;}
p:first-child:first-letter {float: left; color: #903; font-size: 75px; line-height: 60px; padding-top: 4px; padding-right: 8px; padding-left: 3px; }
p {text-align: justify;}
</style>
</head>
<body>

<h1>ယိၤဟၣ် ၁</h1>

<p>လၢထံးလၢသီန့ၣ်တၢ်ကလုၢ်အိၣ်ဝဲ, ဒီးတၢ်ကလုၢ်န့ၣ် အိၣ်ဝဲဒီးယွၤ, ဒီးတၢ်ကလုၢ်န့ၣ်မ့ၢ်ယွၤလီၤ. အဝဲဒၣ်န့ၣ် အိၣ်ဒီးယွၤလၢထံးလၢသီလီၤ. ကယဲၢ်တၢ်ခဲလၢာ်ခဲဆ့အံၤကဲထီၣ်ဝဲလၢအစုပူၤ, ဒီးတၢ်လၢအကဲထီၣ်ဝဲန့ၣ်, တကဲထီၣ်ဘၣ်လၢအစုပူၤဒီး, တအိၣ်ဘၣ် နီတမံၤဘၣ်.-</p>

<p>တၢ်မူအိၣ်ဝဲလၢအပူၤ, ဒီးတၢ်မူန့ၣ် မ့ၢ်ပှၤကညီအတၢ် ကပီၤလီၤ. ဒီးတၢ်ကပီၤန့ၣ်ကပီၤထီၣ်လၢတၢ်ခံးကျါဒီးတၢ်ခံးန့ၣ်တတူၢ်လိာ်ဘၣ်အီၤဘၣ်.</p>

<p>ပှၤကညီလၢအဘၣ်တၢ်မၢလီၤအီၤလၢယွၤန့ၣ် အိၣ်တ ဂၤ, အမံၤမ့ၢ်စီၤယိၤဟၣ်လီၤ. ဒ်သိးပှၤခဲလၢာ်ကစူၢ်က့ၤနာ်က့ၤတၢ်လၢအီၤဒီး, အဝဲဒၣ်ဟဲလၢတၢ်အုၣ်အသးအ ဂီၢ်, ဒ်သိးအကအုၣ်အသးလၢတၢ်ကပီၤအဂ့ၢ်လီၤ. အဝဲဒၣ်န့ၣ်တမ့ၢ်ဘၣ်တၢ်ကပီၤန့ၣ်ဘၣ်. မ့ၢ်အဟဲဝဲဒ်သိးအ ကအုၣ်အသးလၢတၢ်ကပီၤန့ၣ်အဂ့ၢ်လီၤ. တၢ်ကပီၤအနီၢ်နီၢ်န့ၣ်မ့ၢ်တၢ်လၢအဒုးကပီၤထီၣ် ကယဲၢ်ပှၤကညီလၢ အဟဲနုာ်လၢဟီၣ်ခိၣ်ချၢအံၤလီၤ. ၁၀ အိၣ်ဝဲလၢဟီၣ်ခိၣ်,ဒီးဟီၣ်ခိၣ်ကဲထီၣ်လၢအစုပူၤ, ဒီးဟီၣ်ခိၣ်တသ့ၣ်ညါဘၣ် အီၤဘၣ်. ဟဲဆူအတၢ်ဒၣ်ဝဲ, ဒီးအပှၤဒၣ်ဝဲတတူၢ်လိာ် ဘၣ်အီၤဘၣ်. ဘၣ်ဆၣ်ဒီး, ဖဲဒၣ်ပှၤလၢအတူၢ်လိာ်အီၤ,ပှၤလၢအစူၢ်က့ၤနာ်က့ၤအမံၤတဖၣ်န့ၣ်, ဟ့ၣ်ဝဲလၢအစိ အကမီၤ, ဒ်သိးအကကဲထီၣ်ယွၤအဖိလီၤ. ပှၤတဖၣ်န့ၣ်အိၣ်ဖျဲၣ်လၢတၢ်သွံၣ်တမ့ၢ်ဘၣ်, လၢတၢ်ညၣ်အသးတမ့ၢ်ဘၣ်, လၢပှၤကညီအသးတမ့ၢ်ဘၣ်, မ့ၢ်ဝဲလၢယွၤလီၤ.</p>

<p>ဒီးတၢ်ကလုၢ်န့ၣ် ကဲထီၣ်လၢတၢ်ညၣ်, ဒီးလၢပှဲၤဒီးတၢ်ဘျုးတၢ်ဖှိၣ်ဒီးတၢ်မ့ၢ်တၢ်တီ, ဒီးအိၣ်ဝဲဆိးဝဲလၢပကျါ, ဒီးပထံၣ်ဘၣ်အလၤအကပီၤလီၤဂာ်လၢပၢ်အဖိခွါတဂၤဃီအလၤအကပီၤလီၤ.</p>

<p>စီၤယိၤဟၣ်အုၣ်အသးလၢအဂ့ၢ်, ဒီးကိးပသူထီၣ်ဒီးစံးဝဲဒၣ်, ပှၤအံၤမ့ၢ်ပှၤလၢယစံး, ပှၤဟဲလၢယလီၢ်ခံတဂၤန့ၣ်, ဒိၣ်န့ၢ်ယၤတက့ၢ်လီၤ. အဂ့ၢ်ဒ်အံၤ, အိၣ်ဆိန့ၢ်ယၤ လီၤ. ဒီးပဝဲဒၣ်ခဲလၢာ်အံၤ, ပဒိးန့ၢ်တၢ်လၢအဝဲဒၣ်အတၢ်လၢတၢ်ပှဲၤအပူၤ, ဒီးတၢ်ဘျုးလၢ တၢ်ဘျုးအဖီခိၣ် လီၤ. အဂ့ၢ်ဒ်အံၤ, တၢ်ဟ့ၣ်လီၤတၢ်သိၣ်တၢ်သီလၢစီၤမိၤရှ့အစုပူၤ, မ့မ့ၢ်တၢ်ဘျုးတၢ်ဖှိၣ်ဒီးတၢ်မ့ၢ်တၢ်တီန့ၣ်, အိၣ်ထီၣ်ဝဲလၢယ့ၣ်ရှူးခရံာ်န့ၣ်လီၤ. ပှၤတထံၣ်ဘၣ်ယွၤနီတဂီၣ်နီတဂၤဘၣ်. အဖိခွါတဂၤဃီအိၣ်လၢပၢ်အသးနါပှၢ်န့ၣ်, လီၣ်ဖျါထီၣ်လံအီၤလံ.</p>

<p>ဒီးဖဲပှၤယူဒၤဖိတဖၣ် မၢလီၤပှၤလုၢ်တၢ်အဒိၣ် ဒီးပှၤလ့ၤဝံဖိတဖၣ်, လၢယရူၤၡလ့ၣ်အပူၤဆူအအိၣ်, ဒ်သိးအကသံကွၢ်အီၤ, နဲဒၣ်အံၤနမ့ၢ်မတၤတဂၤလဲၣ်န့ၣ်ဒီး, စီၤယိၤဟၣ်အတၢ်အုၣ်အသးမ့ၢ်အအံၤ, ဒီးအုၣ်အသးဒီးတသမၢဘၣ်ဝဲဘၣ်, ဒီးအုၣ်အသး, လၢယဲဒၣ်အံၤ, ယတမ့ၢ်ဘၣ်ခရံာ်ဘၣ်. ဒီးအဝဲသ့ၣ်သံကွၢ်အီၤ, မ့မ့ၢ်ဒ်န့ၣ်ဒီး, နမ့ၢ်မတၤတဂၤလဲၣ်. နမ့ၢ်စီၤအ့ၤလံယၤဧါ. ဒီးစံးဝဲဒၣ်, တမ့ၢ်ဘၣ်. မ့ၢ်နမ့ၢ်ဝံအဝဲန့ၣ်ဧါ. ဒီးကတိၤဆၢဝဲ, တမ့ၢ်ဘၣ်. မၤသးဒ်န့ၣ်ဒီး, အဝဲသ့ၣ်စံးဘၣ်အီၤ, နမ့ၢ်မတၤတဂၤလဲၣ်, ဒ်သိးပကစံးဘၣ်က့ၤပှၤလၢအမၢလီၤ ပှၤန့ၣ်လီၤ. နစံးလၢနဂ့ၢ်နကျိၤဒၣ်နဲဒ်လဲၣ်. ဒီးစံးဝဲဒၣ်,ယမ့ၢ်ပှၤလၢအကိးထီၣ် လၢပှၢ်မုၢ်ကနၢအကလုၢ်သီၣ်, မၤလိၤက့ၤကစၢ်အကျဲဧိၤကပူၤဧိၤတက့ၢ်, ဒ်စီၤယၡါယၤစံးဝဲအသိးန့ၣ်လီၤ.</p>

<p>ဒီးပှၤလၢတၢ်မၢလီၤအီၤတဖၣ်န့ၣ်, ဘၣ်ဃးဒီး ပှၤဖၤ ရံၤၡဲန့ၣ်လီၤ. ဒီးသံကွၢ်အီၤ, ဒီးစံးဘၣ်အီၤ, မၤသးဒ်န့ၣ်ဒီး, နဲဒၣ်အံၤ, နမ့တမ့ၢ်ဘၣ်ခရံာ်န့ၣ်, နမ့တမ့ၢ်ဘၣ်စီၤအ့ၤလံယၤ, နမ့တမ့ၢ်ဘၣ်ဝံအဝဲန့ၣ်ဘၣ်ဒီး, ဘၣ်မနုၤ လၢနဘျၢ*တၢ်လဲၣ်. ဒီးစီၤယိၤဟၣ်ကတိၤဆၢအီၤဒီးစံး ဝဲဒၣ်, ယဲဒၣ်အံၤယဘျၢ*တၢ်လၢထံကျါလီၤ. ဘၣ်ဆၣ်ဒီးပှၤလၢသုကျါ, လၢသုတသ့ၣ်ညါဘၣ်အီၤန့ၣ်, အိၣ်ဝဲတဂၤလီၤ. အဝဲန့ၣ်ဟဲလၢယလီၢ်ခံ, ဒီးထဲယကဃ့ၣ်လီၤအခီၣ်ဖံးအပျံၤဒီး, ယတကြၢးဘၣ်ယဲဘၣ်.</p>

<p>တၢ်န့ၣ်တဖၣ်မၤအသးဖဲ စီၤယိၤဟၣ်ဘျၢ*တၢ်လၢဘ့ၤသနံအပူၤ, အိၣ်လၢယၢ်ဒ့ၣ်ဝၢ်ဘးခီလီၤ.</p>

<p>မုၢ်ဆ့ၣ်ထီၣ်တနံၤန့ၣ်, ထံၣ်ဘၣ်ယ့ၣ်ရှူးဟဲဆူအအိၣ်ဒီးစံးဝဲဒၣ်, ကွၢ်ကွၢ်, ယွၤအသိဖိလၢအ စိာ်ထီၣ်ကွံာ်ပှၤဟီၣ်ခိၣ်ဖိအတၢ်ဒဲးဘးလီၤ. အဝဲဒၣ်အံၤမ့ၢ်ပှၤလၢယစံးတ့ၢ်လၢအဂ့ၢ်, ပှၤဟဲလၢယလီၢ်ခံတဂၤန့ၣ်, အိၣ်လၢယမဲာ်ညါလီၤ. အဂ့ၢ်ဒ်အံၤ, အိၣ်ဆိန့ၢ်ယၤ လီၤ. ဒီးယဲဒၣ်အံၤ, ယတသ့ၣ်ညါဘၣ်အီၤဘၣ်, မ့မ့ၢ်ဒ်သိးအကအိၣ်ဖျါလၢအံၣ်စရ့လးဒီး, ယဟဲဘျၢ*တၢ်လၢထံကျါလီၤ.</p>

<p>ဒီးစီၤယိၤဟၣ်အုၣ်အသးဒီးစံးဝဲဒၣ်, ယထံၣ်သးန့ၣ်ဟဲလီၤလၢမူခိၣ်ဒ်ထိၣ်လွံၢ်အသိး, ဒီးအိၣ်ဝဲဆိးဝဲလၢအ လိၤလီၤ. ဒီးယဲဒၣ်အံၤ, ယတသ့ၣ်ညါဘၣ်အီၤဘၣ်.မ့မ့ၢ်ပှၤလၢအမၢ ယဟဲဘျၢ*တၢ်လၢထံကျါတဂၤ, အဝဲဒၣ်စံးဘၣ်ယၤ, ပှၤလၢနထံၣ်သးန့ၣ်ဟဲလီၤ, ဒီးအိၣ်ဝဲဆိးဝဲလၢအလိၤ, အဝဲတဂၤန့ၣ်ကဘျၢ*တၢ်လၢသးစီဆှံ အပူၤလီၤ. ဒီးယထံၣ်ဘၣ်လံ, ဒီးယအုၣ်လံယသးလၢအဝဲဒၣ်န့ၣ်မ့ၢ်ယွၤအဖိခွါလီၤ.</p>

<p>မုၢ်ဆ့ၣ်ထီၣ်တနံၤ စီၤယိၤဟၣ်ဆၢထၢၣ်ကဒီးဒီးအပျဲၢ်ခံဂၤ, ဒီးကွၢ်ယ့ၣ်ရှူးလဲၤတၢ်, ဒီးစံးဝဲဒၣ်, ကွၢ်ကွၢ်, ယွၤ အသိဖိလီၤ. ဒီးအပျဲၢ်ခံဂၤန့ၣ်နၢ်ဟူအကတိၤတၢ်, ဒီး ပိာ်ထီၣ်ယ့ၣ်ရှူးအခံလီၤ. ဒီးယ့ၣ်ရှူးဃၣ်ဃီၤအသး, ဒီး ထံၣ်လၢအပိာ်အခံ, ဒီးစံးဘၣ်အီၤ, သုဃုမနုၤတမံၤလဲၣ်. ဒီးအဝဲသ့ၣ်စံးဘၣ်အီၤ, ရၤဘံဧၢ, *, နအိၣ်နဆိးဖဲလဲၣ်ပူၤလဲၣ်. ဒီးအဝဲဒၣ်စံးဘၣ်အီၤ,ဟဲဒီးကွၢ်တက့ၢ်. ဒီးလဲၤကွၢ်ဖဲအအိၣ်ဝဲ, ဒီးမ့ၢ်တဆံနၣ်ရံၣ်ဃၣ်ဃၣ်သတးဒီး, အိၣ်ဒီးအီၤတနံၤန့ၣ်လီၤ.</p>

<p>ဒီးပှၤလၢအနၢ်ဟူတၢ်လၢ စီၤယိၤဟၣ်, ဒီးပိာ်ထီၣ် အခံခံဂၤအကျါန့ၣ်, တဂၤမ့ၢ်စီၤၡံမိၣ်ပ့းတ ရူးအဒီပုၢ်ဝဲၢ်, စီၤအၣ်ဒရ့းလီၤ. အဝဲဒၣ်န့ၣ်ထံၣ်န့ၢ်ဆိအဒီပုၢ်ဝဲၢ်ဒၣ်ဝဲ, စီၤၡံမိၣ်, ဒီးစံးဘၣ်အီၤ, ပထံၣ်န့ၢ်လံ မ့းၡံအၤန့ၣ်လံ. ဒီးလဲၤဆှၢအီၤဆူယ့ၣ်ရှူးအအိၣ်လီၤ. ဒီးယ့ၣ်ရှူးကွၢ်အီၤဒီးစံးဝဲဒၣ်, နဲဒၣ်အံၤ, နမ့ၢ်စီၤယိၤနါအဖိခွါစီၤၡံမိၣ်လီၤ. တၢ်ကကိးက့ၤနၤလၢစီၤက့ၤဖးလီၤ.</p>

<p>မုၢ်ဆ့ၣ်ထီၣ်တနံၤန့ၣ် သါကလဲၤဆူကၤလံၤလါ, ဒီးထံၣ်န့ၢ်စီၤဖံလံးပူးဒီးစံးဘၣ်အီၤ, ပိာ်ယခံတ က့ၢ်. ဒီးစီၤဖံလံးပူးဘၣ်ဃးဒီး စီၤအၣ်ဒရ့းဒီးစီၤပ့းတရူး အဝ့ၢ်, ဘ့ၤသစဲဒၤလီၤ. ဒီးစီၤဖံလံးပူးန့ၣ်ထံၣ်န့ၢ်စီၤနၤသန့လးဒီးစံးဘၣ်အီၤ, ပထံၣ်န့ၢ်လံ ပှၤလၢစီၤမိၤရှ့လၢလံာ်တၢ်သိၣ်တၢ်သီအပူၤ, ဒီးဝံသ့ၣ်တဖၣ်န့ၣ်, ကွဲးဝဲလၢအဂ့ၢ်, ပှၤနစၤရ့းဖိစီၤယိၤသးအဖိခွါ, ယ့ၣ်ရှူးတဂၤလံ.-</p>

<p>ဒီးစီၤနၤသန့လးစံးဘၣ်အီၤ, တၢ်ဂ့ၤတၢ်ဝါတမံၤမံၤဟဲထီၣ်လၢနစၤရ့းအပူၤဘၣ်ကသ့ဧါ. ဒီးစီၤဖံလံးပူးစံးဘၣ် အီၤ,ဟဲကွၢ်တက့ၢ်. ယ့ၣ်ရှူးထံၣ်ဘၣ်စီၤနၤသန့လးဟဲဆူအအိၣ်ဒီးကတိၤတၢ်လၢအဂ့ၢ်, ကွၢ်ကွၢ်, ပှၤအံၣ်စရ့လးဖိနီၢ်နီၢ်, လၢတၢ်လီတၢ်ဝ့ၤတအိၣ်လၢအပူၤဘၣ်တ ဂၤလီၤ. ဒီးစီၤနၤသန့လးစံးဘၣ်အီၤ, နသ့ၣ်ညါယၤဒ်လဲၣ်. ဒီးယ့ၣ်ရှူးကတိၤဆၢတၢ်ဒီးစံးဘၣ်အီၤ, လၢစီၤဖံလံးပူးတချုးကိးဒံးဘၣ်နၤ, ဖဲနအိၣ်လၢချၢၣ်ဒၢအခီၣ်ထံး န့ၣ်, ယထံၣ်နၤလီၤ. ဒီးစီၤနၤသန့လးကတိၤဆၢတၢ်ဒီးစံးဘၣ်အီၤ, ရၤဘံဧၢ, နဲဒၣ်အံၤနမ့ၢ်ယွၤအဖိခွါ, နမ့ၢ် အံၣ်စရ့လးအစီၤပၤလီၤ. ဒီးယ့ၣ်ရှူးကတိၤဆၢတၢ်ဒီးစံးဘၣ်အီၤ, မ့ၢ်ယစံးဘၣ်နၤလၢယထံၣ်နၤလၢချၢၣ်ဒၢအခီၣ်ထံးဒီး, မ့ၢ်နနာ်တၢ်စ့ၢ်ကီးဧါ. နကထံၣ်ဘၣ်တၢ်ဒိၣ် န့ၢ်တၢ်အံၤတဖၣ်တက့ၢ်လီၤ. ဒီးစံးဘၣ်အီၤ, ယစံးဘၣ်တဲဘၣ်သုတီတီလိၤလိၤ, လၢခံက့ၤအံၤဒီး, သုကထံၣ်ဘၣ်မူခိၣ်အိးထီၣ်အသး, ဒီးယွၤအကလူးတဖၣ်န့ၣ်လဲၤထီၣ်ဒီးဟဲလီၤလၢပှၤကညီဖိခွါအံၤအလိၤလီၤ. </p>

  <script type="text/javascript">
    
  </script>


</body>
</html>